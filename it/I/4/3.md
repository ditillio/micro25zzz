






Nel <a href="{{ site.baseurl }}/it/I/2/4">Capitolo 3</a> abbiamo discusso la necessità di misurare in denaro il benessere del consumatore. Una delle motivazioni che abbiamo elencato è la possibilità di valutare l’impatto sociale di un’innovazione tecnologica. A questo punto la ragione dovrebbe essere chiara: un progresso tecnologico (ovvero, nel linguaggio del nostro semplice modello di produzione, un valore più alto del parametro $A$) comporta una riduzione dei costi delle imprese e quindi uno spostamento verso destra della curva di offerta. Nel nuovo equilibrio, che si trova più a sud-est lungo la curva di domanda, il prezzo è più basso e la quantità scambiata più alta. Il surplus del consumatore cresce: attraverso il mercato, i benefici dei minori costi vengono in parte trasferiti ai consumatori.

Ma questa è solo una parte della storia. Cosa accade al surplus del produttore? La risposta non è immediata. Da un lato, le imprese sostengono costi unitari inferiori e vendono una quantità maggiore — due effetti che tendono ad accrescere i profitti. Dall’altro, la riduzione del prezzo di vendita comprime i margini di guadagno. L'effetto finale dipende dal bilancio tra queste forze contrapposte e, come vedremo, è strettamente legato all’<b>elasticità della domanda</b>, un concetto chiave
<span class="marginnote">
Nel <a href="{{ site.baseurl }}/it/II/5">Capitolo 5</a> vedremo che l’elasticità della domanda è centrale anche per analizzare le scelte delle imprese con potere di mercato, e misurare tale potere.
</span>
per capire chi, e in che misura, guadagna o perde in seguito <i>shock</i> esterni come innovazioni tecnologiche o interventi pubblici quali tasse e sussidi.


Prima di introdurre il concetto, consideriamo un esempio che evidenzia l’effetto potenzialmente ambiguo di un’innovazione tecnologica sul surplus del produttore. Assumiamo una funzione di domanda lineare: $P = 10 - Q$, con $P$ espresso in euro al chilo e $Q$ in tonnellate. Analizziamo tre scenari di offerta. Nel primo (grafico a sinistra della figura qui sotto), l’offerta di mercato è  $P = 4Q$. Nel secondo (grafico centrale), un’innovazione tecnologica riduce i costi marginali: l’offerta è $P = (2/3)Q$. Nel terzo (grafico a destra), un ulteriore progresso tecnologico porta l’offerta a $P = (1/4)Q$.

<a id="gr_equilibrium/surplus-elasticity"><strong>Figura 4.XX (equilibrium/surplus-elasticity)</strong></a>
{% include textbook-graph.html graph="equilibrium/gr_surplus-elasticity" %}

<br>

Il progresso tecnologico ha sempre un effetto positivo sul benessere collettivo (surplus totale). Ciò conferma un'intuizione naturale ed è chiaro anche dal punto di vista geometrico: il surplus totale corrisponde all’area di un triangolo con base pari all’intercetta della curva di domanda e altezza pari alla quantità di equilibrio, che cresce man mano che la curva di offerta si sposta verso destra. Anche l’effetto sul surplus del consumatore è immediato: con la riduzione del prezzo di equilibrio, il surplus del consumatore aumenta.

Diverso è l'andamento del surplus del produttore: cresce dal primo al secondo scenario, ma si riduce nel passaggio dal secondo al terzo. La geometria del grafico suggerisce il motivo: il surplus del produttore (area verde) è sempre pari alla metà della <i>spesa</i> dei consumatori — il prodotto tra prezzo e quantità di equilibrio. Per capire come varia il surplus del produttore, basta dunque osservare come varia la spesa.

Nel primo scenario, la spesa è $8 \times 2000 = 16.000$ euro e il surplus del produttore $8.000$ euro. Nel secondo scenario, il prezzo scende da 8 a 4 euro al chilo (−50%), la quantità aumenta da 2 a 6 tonnellate (+200%), molto più che proporzionalmente. La spesa dei consumatori sale a $4 \times 6000 = 24.000$ euro, il surplus del produttore a $12.000$ euro. L’effetto positivo dell’aumento delle vendite (ottenute a costi più bassi) prevale sull’effetto negativo del calo del prezzo. Nel passaggio dal secondo al terzo scenario si verifica l'opposto: il prezzo scende da 4 a 2 euro (−50%), ma la quantità aumenta solo da 6 a 8 tonnellate (+33%). In questo caso, la spesa diminuisce, così come il surplus del produttore.




<h2 id="subsec_elasticity-expenditure">Elasticità della domanda</h2>

L’<b>elasticità della domanda</b> di un bene misura l'intensità con cui varia la quantità domandata del bene al variare del suo prezzo. Come una derivata, cattura una relazione locale tra due variabili; ma, a differenza della derivata, considera il rapporto tra le variazioni <i>percentuali</i>:

<p><span style="color: Black;">
\(\begin{gathered}
\frac{\Delta Q/Q}{\Delta P/P}
\end{gathered}\)
</span></p>

Facendo tendere $\Delta P$, e quindi $\Delta Q$, a zero, otteniamo l’elasticità della domanda come limite:

<p><span style="color: Blue;">
\(\begin{gathered}
 E^D=\frac{dQ}{dP} \times \frac{P}{Q}
\end{gathered}\)
</span></p>

Come la derivata $dQ/dP$, anche l’elasticità è negativa e varia lungo la curva di domanda: dipende cioè dal punto in cui viene calcolata. La figura seguente illustra tre casi diversi. Nel grafico di sinistra la curva di domanda è data da $Q=(50-5P)/(2P)$, in quello centrale da $Q=15/P$, e in quello di destra da $Q=10-P$. 

<a id="gr_equilibrium/elasticity3"><strong>Figura 4.XX (equilibrium/elasticity3)</strong></a>
{% include textbook-graph.html graph="equilibrium/gr_elasticity3" %}













<h2 id="subsec_elasticity-supply">Elasticità dell'offerta</h2>

Finora ci siamo concentrati sull’elasticità della domanda, che gioca un ruolo cruciale quando uno shock interessa il lato dell’offerta — come un’innovazione tecnologica. In questi casi, la curva di offerta si sposta, e il nuovo equilibrio si determina muovendosi lungo la curva di domanda, che non si muove: è quindi l’elasticità della domanda a governare l’effetto su prezzo e quantità di equilibrio dopo lo shock.

Come vedremo in seguito, nel caso di interventi pubblici quali tasse o sussidi, entrambi i lati del mercato sono effettivamente colpiti, ed è anche l'<b>elasticità dell'offerta</b> a determinare chi sopporta il peso della tassa o deriva il beneficio del sussidio, e in che misura.

Per semplicità, in queste note abbiamo fatto due ipotesi standard: l’offerta di breve periodo è rappresentata da una retta che parte dall’origine, quindi con elasticità <i>unitaria</i>; nel lungo periodo, l’offerta diventa invece <i>perfettamente elastica</i>, una retta orizzontale in corrispondenza di $AC_{\text{min}}$. Queste ipotesi ci aiuteranno a isolare meglio il ruolo dell’elasticità della domanda, che continuerà a essere l’elemento determinante nelle analisi dei prossimi capitoli.