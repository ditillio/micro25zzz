


Dovrebbe essere chiaro che la disponibilità di un consumatore a scambiare un bene con un altro a partire da un qualunque paniere dipende da quanto è inclinata la curva di indifferenza in quel paniere. Più è ripida la curva, maggiore è il numero di unità di $Y$ che il consumatore è disposto a cedere per avere una unità di $X$ in più (o, che è lo stesso, maggiore è il numero di unità di $Y$ aggiuntive necessarie a convincerlo a cedere una unità di $X$).





<h2 id="SUBSEC_MRS">Saggio marginale di sostituzione e utilità marginali</h2>

La pendenza della curva di indifferenza passante per un paniere, calcolata nel paniere stesso, è il tasso a cui deve variare il consumo di $Y$ al variare del consumo di $X$ a partire da quel paniere, affinché il livello di utilità del consumatore rimanga costante. Il suo negativo (che è positivo, dato che le curve di indifferenza sono decrescenti) è il <b>saggio marginale di sostituzione</b> di $X$ con $Y$ corrispondente a quel paniere, e si indica col simbolo <span style="color: Blue;">$MRS_{XY}$</span>.

La convessità delle curve di indifferenza implica che, muovendoci verso destra lungo una stessa curva, essa diventa meno ripida e quindi il saggio marginale di sostituzione di $X$ con $Y$ diventa più piccolo. In altre parole, la preferenza per la varietà implica che per aumentare il consumo di un bene il consumatore è disposto a cedere maggiori quantità dell'altro, quando il primo è più scarso o il secondo più abbondante. 

Illustriamo il concetto nella figura qui sotto, ipotizzando preferenze rappresentate dalla funzione di utilità $U=X^2Y$.

<a id="gr_consumer/cobb-mrs"><strong>Figura 2.7 (consumer/cobb-mrs)</strong></a>
{% include textbook-graph.html graph="consumer/gr_cobb-mrs" %}

Come si fa a <i>calcolare</i> il saggio marginale di sostituzione a partire dalla funzione di utilità? Vedremo adesso che esso è dato dal rapporto tra le <b>utilità marginali</b> dei due beni in corrispondenza del paniere che ci interessa. L'utilità marginale di un bene misura il tasso a cui varia l'utilità al variare del consumo di quel bene, tenendo fermo il consumo dell'altro bene. Essa è,
<span class="marginnote">
È possibile definire le utilità marginali anche per beni indivisibili, cioè anche se $\Delta X$ e $\Delta Y$ non possono tendere a zero. Prendiamo ad esempio la funzione di utilità $U=X^2Y$ e supponiamo che i due beni vadano consumati in unità intere (come pizza e cinema in <a href="{{ site.baseurl }}/it/I/2/1#gr_consumer/discrete-pref">Figura 2.1</a>). La minima variazione di un bene è allora "più o meno una unità". A partire per es. dal paniere $(2,5)$, considerando la variazione $\Delta X=+1$ diremo che, fermo restando il consumo di $Y$ a $5$ unità, l'utilità marginale della terza unità di $X$ è $MU_X=(3^2\times 5-2^2\times 5)/1=25$. Considerando invece $\Delta X=-1$ diremo che l'utilità marginale dell'ultima unità consumata di $X$, cioè la seconda, è $MU_X=(1^2\times 5-2^2\times 5)/(-1)=15$, e così via.
</span>
in altre parole, la derivata parziale della funzione di utilità rispetto al consumo di quel bene. L'utilità marginale del bene $X$ in corrispondenza di un generico paniere $(X,Y)$ è quindi il limite del rapporto

<p><span style="color: Black;">
\(\begin{gathered}
\frac{U(X+\Delta X,Y)-U(X,Y)}{\Delta X}
\end{gathered}\)
</span></p>

per $\Delta X$ che tende a zero, e si indica con il simbolo <span style="color: Blue;">$MU_{X}$</span>. Analogamente, l'utilità marginale del bene $Y$ è il limite del rapporto

<p><span style="color: Black;">
\(\begin{gathered}
\frac{U(X,Y+\Delta Y)-U(X,Y)}{\Delta Y}
\end{gathered}\)
</span></p>

per $\Delta Y$ che tende a zero, e si indica con il simbolo <span style="color: Blue;">$MU_{Y}$</span>.

Prendiamo ad esempio la funzione di utilità $U=(X+1)^2(Y+1)$. In corrispondenza di un generico paniere $(X,Y)$ le utilità marginali sono allora $MU_X=2(X+1)(Y+1)$ e $MU_Y=(X+1)^2$. In corrispondenza del paniere $(5,6)$, per esempio, abbiamo $MU_X=84$ e $MU_Y=36$. In corrispondenza del paniere $(3,2)$ abbiamo $MU_X=24$ e $MU_Y=16$, e così via.

La figura seguente illustra il concetto di utilità marginale (del bene $X$).

<a id="gr_consumer/mu3D"><strong>Figura 2.8 (consumer/mu3D)</strong></a>
{% include textbook-graph.html graph="consumer/gr_mu3D" %}

Siamo ora pronti a dimostrare che, in corrispondenza di qualunque paniere, si ha

<p><span style="color: Blue;">
\(\begin{gathered}
MRS_{XY}=\frac{MU_X}{MU_Y}
\end{gathered}\)
</span></p>

Per capire perché questa uguaglianza è sempre vera, serviamoci di nuovo della <a href="{{ site.baseurl }}/it/I/2/2#gr_consumer/cobb-mrs">Figura 2.7</a>. Prendiamo un paniere $A=(X,Y)$ qualsiasi, variamo il consumo del bene $X$ di $\Delta X$ unità, e variamo poi il consumo del bene $Y$ di una quantità $\Delta Y$ tale che nel paniere $B=(X+\Delta X,Y+\Delta Y)$ l'utilità sia la stessa che in $A$. Possiamo pensare al passaggio da $A$ a $B$ come il risultato di due passaggi, il primo da $A$ a $C=(X+\Delta X,Y)$ e il secondo da $C$ a $B$. La variazione di utilità passando da $A$ a $B$, che è zero, si può allora scrivere come la somma delle variazioni di utilità da $A$ a $C$ e da $C$ a $B$:

<p><span style="color: Black;">
\(\begin{gathered}
\overbrace{
\underbrace{ U(X+\Delta X,Y)-U(X,Y) }_{ \text{variazione di utilità da } A \text{ a } C }
+
\underbrace{ U(X+\Delta X,Y+\Delta Y)-U(X+\Delta X,Y) }_{ \text{variazione di utilità da } C \text{ a } B }
}^{ \text{variazione di utilità da } A \text{ a } B }
=
0
\end{gathered}\)
</span></p>

Moltiplicando e dividendo il primo termine della somma per $\Delta X$ ed il secondo per $\Delta Y$, e riarrangiando i termini, otteniamo

<p><span style="color: Black;">
\(\begin{gathered}
-\frac{\Delta Y}{\Delta X}
=
\frac{ \big[ U(X+\Delta X,Y)-U(X,Y) \big] / \Delta X }{ \big[ U(X+\Delta X,Y+\Delta Y)-U(X+\Delta X,Y)\big] / \Delta Y }
\end{gathered}\)
</span></p>

Facendo tendere $\Delta X$ (e quindi anche $\Delta Y$) a zero, otteniamo l'uguaglianza desiderata. 





<br>

<hr>

<br>




Data una funzione di utilità del tipo $U=(X+\sigma)^\alpha (Y+\sigma)^\beta$, le utilità marginali sono

<p>
  <span style="color: Black;">
\(\begin{gathered}
MU_X
=
\alpha (X+\sigma)^{\alpha-1} (Y+\sigma)^\beta
\qquad
MU_Y
=
\beta (X+\sigma)^{\alpha} (Y+\sigma)^{\beta-1}
\end{gathered}\)
  </span>
</p>

Il saggio marginale di sostituzione è quindi

<p>
  <span style="color: Blue;">
\(\begin{gathered}
MRS_{XY}
=
\frac{\alpha}{\beta} \times \frac{Y+\sigma}{X+\sigma}
\end{gathered}\)
  </span>
</p>


La figura qui sotto illustra il calcolo di utilità marginali e saggio marginale di sostituzione. Come si può vedere, le curve di indifferenza sono tanto più ripide (il saggio marginale di sostituzione è tanto maggiore), quanto più alto è il rapporto $\alpha/\beta$. Questo ha senso, dato che questo rapporto riflette l'importanza relativa di $X$ rispetto a $Y$ e, quindi, il tasso a cui il consumatore è disposto a scambiare $X$ con $Y$.

Il parametro $\sigma$ riflette invece la minore o maggiore sostituibilità tra i beni. Un valore alto di $\sigma$ descrive un consumatore che ha solo una leggera preferenza per la varietà, nel senso che riesce sempre facilmente a sostituire un bene, anche se scarso, con l'altro bene. Quanto più alto è $\sigma$, infatti, tanto meno convesse e più somiglianti a linee rette saranno le curve di indifferenza. In altre parole, tanto meno il saggio marginale di sostituzione varierà da paniere a paniere, non tendendo mai a zero o infinito (come invece accade se $\sigma=0$). In altre parole ancora, tanto meno un bene sarà mai considerato tanto scarso da rendere il consumatore disposto a cedere grandi quantità dell'altro per averne di più.


<a id="gr_consumer/mu-mrs"><strong>Figura 2.9 (consumer/mu-mrs)</strong></a>
{% include textbook-graph.html graph="consumer/gr_mu-mrs" %}






















