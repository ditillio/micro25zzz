


Un'assunzione fondamentale della teoria presentata nei capitoli precedenti è che tutti gli agenti dispongano delle stesse informazioni rilevanti per le loro decisioni. Come abbiamo visto, tale assunzione consente di dimostrare l’efficienza dei mercati concorrenziali, dove i prezzi riflettono pienamente le preferenze, i costi e le probabilità degli eventi. In molti mercati le informazioni sono però spesso distribuite in modo diseguale tra le parti. Una <b>asimmetria informativa</b> si verifica quando una delle parti coinvolte in una transazione economica possiede informazioni che l’altra non ha. Questo può compromettere il buon funzionamento del mercato.

L’asimmetria informativa può prendere due forme: la selezione avversa (<i>adverse selection</i>), di cui parliamo in questo capitolo, e l'azzardo morale (<i>moral hazard</i>), di cui parleremo nel <a href="{{ site.baseurl }}/it/V/13">Capitolo 13</a>. Entrambi i fenomeni sono stati osservati originariamente nei mercati assicurativi, dove le compagnie riconoscevano le difficoltà derivanti da una distribuzione diseguale delle informazioni. In particolare, prima della stipula del contratto, l’assicuratore può non essere in grado di distinguere tra clienti ad alto e basso rischio, e finire così per attrarre soprattutto soggetti più propensi a sinistri: questo è il problema della selezione avversa. Dopo la stipula del contratto, invece, l’assicuratore non può osservare  il comportamento dell’assicurato, che potrebbe essere incentivato a prendersi maggiori rischi contando sulla copertura assicurativa: questo è il problema del moral hazard.

In questo capitolo ci concentreremo sul problema della selezione avversa, analizzandolo prima nel contesto del mercato assicurativo. Nella prossima sezione, estenderemo l'analisi al mercato del lavoro, dove le imprese affrontano problemi simili nel momento in cui devono selezionare lavoratori di cui non conoscono la produttività.









<h2>Mercato assicurativo con rischi eterogenei osservabili</h2>

Nel <a href="{{ site.baseurl }}/it/V/11">Capitolo 11</a> abbiamo analizzato un mercato assicurativo concorrenziale in cui tutti gli individui affrontano lo stesso rischio di perdita. In quel contesto, il contratto offerto dalla compagnia assicurativa prevedeva un premio pari al valore atteso del sinistro, e ogni individuo decideva se acquistare la copertura in base alla propria avversione al rischio. L’equilibrio risultante era efficiente: tutti gli scambi che generavano un surplus netto venivano realizzati, e l’area compresa tra la curva di domanda e la retta orizzontale dell’offerta rappresentava il surplus sociale massimizzato.

Supponiamo ora che la popolazione sia composta da due gruppi di individui, diversi per livello di rischio. Supponiamo che gli individui del primo gruppo abbiano una probabilità di sinistro pari a $0.3$, mentre quelli del secondo gruppo abbiano una probabilità più alta, pari a $0.6$. La ricchezza iniziale è uguale per tutti e pari a $10000$ euro.

In ciascun gruppo, gli individui differiscono per grado di avversione al rischio. Come nel capitolo precedente, ciò si traduce in una funzione di domanda di assicurazione decrescente nel prezzo. Supponiamo che la curva di domanda del gruppo a basso rischio ($0.3$) sia

<p><span style="color: Black;">
\(\begin{gathered}
 P = 10000-2Q_1
\end{gathered}\)
</span></p>

e quella del gruppo ad alto rischio ($0.6$) sia

<p><span style="color: Black;">
\(\begin{gathered}
 P = 10000-Q_2
\end{gathered}\)
</span></p>

dove $P$ è il prezzo della polizza e $Q_1$ e $Q_2$ rappresentano il numero di individui dei due gruppi disposti a comprare a quel prezzo. Coerentemente con la nostra analisi del capitolo precedente, la funzione del gruppo a rischio più elevato ($0.6$) è più alta: come abbiamo illustrato nella <a href="{{ site.baseurl }}/it/V/11/2#gr_insurance-demand">Figura 11.4</a>, infatti, a parità di atteggiamento verso il rischio, chi ha una maggiore probabilità di sinistro attribuisce un valore più alto alla copertura assicurativa ed è quindi disposto a pagare di più. Questo spiega perché, per ogni dato livello di $P$, la quantità domandata dal gruppo ad alto rischio è maggiore.


Se le compagnie assicurative possono osservare il livello di rischio dei loro clienti, si creano di fatto due mercati, quello a basso rischio e quello ad alto rischio. In entrambi le compagnie offriranno contratti con premi corrispondenti al valore atteso del sinistro: $3000$ per il gruppo a rischio $0.3$, e $6000$ per quello a rischio $0.6$.

[FIGURA 12.1 - EQUILIBRIO CON PREZZI DISTINTI ED EFFICIENZA]

Come nel caso con rischio omogeneo, ogni individuo decide se acquistare la polizza confrontando il prezzo con la propria disponibilità a pagare. I soggetti avversi al rischio acquistano, gli altri no. Poiché il prezzo coincide con il costo atteso, le compagnie non realizzano profitti. Una transazione avviene solo se genera un guadagno netto per l'assicurato. In equilibrio, il surplus sociale è dunque massimizzato all’interno di ciascun gruppo, e quindi nel complesso.

Questo risultato mostra che la presenza di rischi eterogenei non compromette l’efficienza del mercato, a patto che l’informazione sia simmetrica. Il mercato realizza tutte le transazioni efficienti, e l’area tra ogni curva di domanda e il relativo premio equo rappresenta il surplus totale ottenuto, che è massimo. Questa situazione costituisce un benchmark utile per valutare cosa accade quando l’informazione sul rischio non è più osservabile, cioè nel caso di informazione asimmetrica, che passiamo ora ad analizzare.










<h2>Rischi eterogenei e non osservabili</h2>

Supponiamo ora che la compagnia assicurativa non sia in grado di distinguere tra gli individui dei due gruppi. Tutti i potenziali assicurati hanno ricchezza iniziale pari a $10000$, ma alcuni hanno una probabilità di sinistro pari a $0.3$, altri pari a $0.6$, e la compagnia <i>non può osservarlo</i>. In questo contesto, l’informazione è asimmetrica.

Non potendo offrire premi differenziati, la compagnia deve proporre un <i>contratto unico</i>, valido per tutti. Tuttavia, a un dato livello di premio, la propensione ad assicurarsi varia tra i gruppi: gli individui a rischio più elevato, avendo una maggiore disponibilità a pagare, sono più inclini ad acquistare la copertura rispetto a quelli meno rischiosi.

Poiché la domanda effettiva dipende dal premio, e la composizione dei gruppi che si assicurano dipende dalla domanda, il prezzo di equilibrio deve essere pari al costo atteso della compagnia, calcolato sulla base della composizione  della clientela.

Riprendiamo le stesse funzioni di domanda inversa viste sopra:

<p><span style="color: Black;">
\(\begin{gathered}
 P = 10000-2Q_1
 \\
 P = 10000-Q_2
\end{gathered}\)
</span></p>

Supponiamo che il premio offerto sia $5000$. A questo prezzo:

<ul>
  <li>Il gruppo a rischio $0.3$ domanda $Q_1= 2500$ polizze</li>
  <li>Il gruppo a rischio $0.6$ domanda $Q_2= 5000$ polizze</li>
</ul>

Il totale degli assicurati è quindi $7500$, di cui due terzi appartengono al gruppo più rischioso. Il rischio medio tra gli assicurati è dunque superiore alla media della popolazione, e giustifica un premio pari a $5000$: è qui che si realizza l’equilibrio.


[FIGURA 12.2 - EQUILIBRIO CON PREZZO UNICO E DISTORSIONE]


Questo equilibrio è però <i>distorto</i> rispetto al caso con informazione simmetrica. Alcuni individui del gruppo a rischio $0.3$, che in precedenza avrebbero trovato conveniente assicurarsi, ora si ritirano dal mercato. La composizione della domanda è sbilanciata verso individui più rischiosi, e il surplus realizzato è inferiore. In equilibrio, non tutte le transazioni efficienti vengono realizzate, e alcune transazioni inefficienti si realizzano.

Questo è il fenomeno della selezione avversa: l’informazione privata induce i soggetti a rischio più elevato a essere sovrarappresentati tra gli assicurati, spingendo fuori dal mercato i soggetti a rischio più basso. In casi estremi, questo meccanismo può generare una spirale di contrazione del mercato fino alla sua completa scomparsa.



















