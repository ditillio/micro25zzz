


Nella sezione precedente abbiamo visto come un individuo prende decisioni in condizioni di incertezza, valutando alternative sulla base della loro utilità attesa. Abbiamo visto che, se l’individuo è avverso al rischio, è disposto a rinunciare a parte del payoff atteso della propria ricchezza pur di ridurre l’esposizione a eventi sfavorevoli. In questa sezione estendiamo l’analisi a un contesto di mercato: il mercato dell’assicurazione. Studieremo il funzionamento di un mercato concorrenziale in cui imprese assicurative offrono polizze a individui identici in termini di ricchezza e rischio di danno, ma diversi in termini di atteggiamento verso il rischio. Analizzeremo l’equilibrio tra domanda e offerta e vedremo come esso consenta una copertura efficiente del rischio, massimizzando il surplus generato dallo scambio.






<h2 id="subsec_insurance-demand">Domanda di assicurazione</h2>

Supponiamo che la popolazione sia composta da molti individui. Per semplicità, assumiamo che la ricchezza iniziale sia uguale per tutti e pari a $10000$ euro, e che tutti fronteggino lo stesso rischio: ciascun individuo con probabilità $p$ perde l'intera ricchezza e con probabilità $1-p$ non subisce alcuna perdita. La probabilità $p$ è identica per tutti (e nota alle compagnie di assicurazione) Ciò che distingue gli individui è il loro atteggiamento verso il rischio. Più precisamente, ciascun individuo ha una funzione di utilità della forma $u(W) = W^\pi$, dove $\pi$ misura il suo grado di propensione al rischio: gli individui con $\pi<1$ sono avversi al rischio, quelli con $\pi > 1$ sono propensi.

Consideriamo ora un contratto assicurativo che garantisce il rimborso completo della perdita. Quanto sarebbe disposto a pagare un individuo con un dato valore di $\pi$ per eliminare il rischio? Il grafico superiore della figura seguente fornisce la risposta a questa domanda. Dato che una copertura totale del danno garantisce all'individuo una somma certa pari a $10000$ meno il premio pagato alla compagnia, all'individuo conviene assicurarsi se tale somma certa è almeno pari all'equivalente certo della situazione rischiosa iniziale, $CE$. Dunque il massimo che l'individuo è disposto a pagare, indicato con $WTP$ nel grafico, è pari a $10000-CE$. Come si vede dal grafico, questa disponibilità a pagare si può scrivere come somma di due componenti:

<ul>
  <li>Il <strong>premio equo</strong>, cioè il valore atteso della perdita, indicato con $FP$;</li>
  <li>Il <strong>premio al rischio</strong>, cioè l’ammontare aggiuntivo che l’individuo è disposto a pagare pur di eliminare il rischio, indicato con $RP$.</li>
</ul>

Nel grafico inferiore della figura, rappresentiamo la disponibilità a pagare per una polizza in funzione del parametro $\pi$. Poiché il premio al rischio è tanto più alto quanto più l’individuo è avverso al rischio (cioè quanto più basso è $\pi$), ne segue che la disponibilità a pagare diminuisce al crescere di $\pi$.

<a id="gr_uncertainty/insurance-demand"><strong>Figura 11.4 (uncertainty/insurance-demand)</strong></a>
{% include textbook-graph.html graph="uncertainty/gr_insurance-demand" %}



















<h2 id="subsec_insurance-supply">Offerta ed equilibrio</h2>

Partendo dalla rappresentazione della disponibilità a pagare per una polizza come funzione del parametro di propensione al rischio (grafico inferiore della Figura 11.4, uguale al grafico di sinistra della Figura 11.5 qui sotto), possiamo costruire un nuovo grafico in cui riportiamo la curva di domanda di polizze (grafico di destra della Figura 11.5), cioè il numero di individui disposti ad acquistare una polizza, come funzione del prezzo. Poiché la disponibilità a pagare decresce al crescere di $\pi$, la curva di domanda di polizze è decrescente. Per semplicità, assumiamo che tale curva sia lineare e data dalla relazione $P=10000-Q$.

Dal lato dell’offerta, supponiamo che il mercato sia concorrenziale. In questo caso, le imprese assicurative sono in grado di offrire polizze a un prezzo pari al valore atteso del sinistro, senza ottenere profitto economico. Poiché ogni individuo ha probabilità $p$ di perdere $10000$, il valore atteso della perdita è pari a $10000p$. L’offerta è dunque rappresentata da una retta orizzontale al livello del premio equo: $FP=10000p$.


<a id="gr_uncertainty/insurance-market"><strong>Figura 11.XX (uncertainty/insurance-market)</strong></a>
{% include textbook-graph.html graph="uncertainty/gr_insurance-market" %}



L’equilibrio di mercato si trova nel punto di intersezione tra domanda e offerta. Al prezzo $P=10000p$ si assicurano tutti e soli gli individui la cui disponibilità a pagare è almeno pari a quel prezzo, cioè quelli avversi al rischio. Gli individui propensi al rischio decidono di non acquistare la polizza, perché la valutano meno del suo prezzo.

Questo equilibrio è socialmente efficiente. Poiché il prezzo è pari al costo atteso, ogni polizza venduta genera un guadagno netto di benessere per l’assicurato, e non genera perdite per l’assicuratore. Ogni scambio realizzato aumenta l’utilità attesa degli individui avversi al rischio, senza peggiorare la situazione delle imprese assicurative. Al contrario, ogni scambio non realizzato (per esempio, con individui che valutano la polizza meno del prezzo) non avrebbe generato surplus. In equilibrio, gli unici agenti che restano esposti al rischio sono:

<ul>
  <li>le compagnie assicurative, che sono neutrali al rischio e quindi indifferenti;</li>
  <li>gli individui poco avversi al rischio, per i quali l’assicurazione non è conveniente.</li>
</ul>

L’area compresa tra la curva di domanda e la linea orizzontale dell’offerta rappresenta il surplus totale generato dal mercato, e in equilibrio questa area è massimizzata. In sintesi, il mercato riesce a trasferire il rischio da chi non lo tollera (gli avversi al rischio) a chi lo tollera (le compagnie), garantendone una redistribuzione efficiente. Questo risultato costituisce un benchmark che utilizzeremo nel capitolo successivo per valutare gli effetti dell’informazione asimmetrica.





